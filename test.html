się Jedno.
Jedno z ostatnich zgłoszeń mówi o widzianych w okolicach „Ossona” w 1988 r. „rurach” lub „słupach”, które unosiły się w powietrzu i wydawały się być „zaangażowane” w bliżej nieokreślony proces. Niestety, świadek tego niezwykle ciekawego wydarzenia nie żyje, a informacje pochodzą od jego krewnego. Wśród informatorów Grzegorza byli też pracownicy huty (którzy nie okazali się jednak skorzy do podawania szczegółów) oraz mieszkańcy leżącego po drugiej stronie góry Mirowa. Niektórzy potwierdzali obecność w okolicy dziwnych świateł, jednak to za mało, aby mieć pewność, że mieliśmy do czynienia z kolejnymi anomaliami.

– Wiadomo, że z mojego punktu widzenia najwartościowsze są te relacje z okolic „Ossona”, gdzie świadkowie obserwowali te obiekty z bliska – mówi Grzegorz. – Niestety, wielu bierze za UFO satelity a nawet gwiazdy. Zdarzają się jednak ciekawe sprawy. Przykładowo, kilka lat temu miałem kontakt ze studentem, który twierdził, że kilkakrotnie (i to nie sam) widział nad górą dziwne „rozbłyski”. Jak mówił, przypominało mu to „błyskawicę w słoneczny dzień”. Wiele rzeczy mówią też komentarze internautów, choć nie mogą być traktowane jako pełnoprawne dowody.

Jedna z ciekawszych obserwacji, być może związana z incydentem z Góry Ossona, miała miejsce w czerwcu lub lipcu 2002 r. Mężczyzna zamieszkały w pobliżu Dworca PKP „Raków” (w odległości ok. 4 km na południowy –  zachód od góry), zaobserwował wtedy niecodzienne zjawisko. Była późna noc, kiedy seans telewizyjny przerwało mu „coś kolorowego i świetlistego”, co pojawiło się nad pobliską szkołą. Kiedy wyszedł na balkon, aby sprawdzić, co to, obiekt szybko odleciał: „To coś odleciało bardzo szybko i zatrzymało się nad hutą. Tam zaczęło krążyć. Obserwowałem to dokładnie przez ok. 2 min. Zataczało kręgi. Potem odleciało w kierunku stadionu [żużlowego – przyp. aut.] i zaczęło tak samo krążyć nad koleją. Wiedziałem już, że to jest UFO. Żaden znany pojazd nie wykonuje takich manewrów” – twierdził świadek.

Nie był to koniec niespodzianek: „To coś nagle stanęło w miejscu i dosłownie w jednej chwili znalazło się przy mnie. Zawisło nad szkołą. Działo się to tak szybko, że mnie po prostu zamurowało. Przez krótki czas patrzyłem, zastanawiając się, co to jest do momentu, aż uświadomiłem sobie, że to coś, czymkolwiek jest, widzi mnie” – pisał pragnący zachować anonimowość mężczyzna. Jak dodał, nieco przerażony obudził domowników, by mogli zobaczyć dziwny obiekt, który miał kształt „spodka” i mienił się kolorowymi światłami (niektóre miały charakter stacjonarny, inne migotały). Nim rodzina podniosła się z łóżek, zaczął znowu oddalać się nad hutę.

Krążące między blokami światła widziano też w centrum Częstochowy. Warto wymienić tu relację byłego funkcjonariusza służb mundurowych, który podczas pobytu w Poliklinice MSW przy ul. Kopernika, ujrzał w 2005 r. przelatujący na niedużej wysokości jaskrawożółty obiekt. Jak mówi, ok. 23. jego uwagę zwróciło poruszające się za oknem światełko o średnicy ok. 30 cm, które mogło znajdować się kilkadziesiąt metrów dalej. Niezidentyfikowany obiekt po chwili schował się za jednym z bloków.

Wróćmy jednak na Górę Ossona. W 2009 r. pojawił się nakręcony z jej szczytu film, na którym widać przelatujące nad terenem huty kuliste światła. Szybko udało się ustalić, że za obserwację odpowiadały słynne „chińskie lampiony”. Bardzo ciekawa relacja pochodzi z 20 kwietnia 2011 r. Tego dnia, jak twierdzi Grzegorz, grupa świadków znajdujących się na terenie kamieniołomu w dzielnicy Zawodzie (3 km od „góry”) obserwowała pomarańczowy obiekt, z którego wyłoniła się mniejsza „kulka”. Następnie obiekty zgasły, aby pojawić się ponownie jeden po drugim. Po kolejnym „zniknięciu” widoczny był już tylko jeden. W grudniu tego samego roku zgłoszono inną nietypową obserwację: „O 22:10 poszedłem do kuchni, spojrzałem w okno i zobaczyłem pomarańczowy rozbłysk. Wziąłem lornetkę i zobaczyłem dwa pomarańczowe punkty, które krążyły wokół siebie. Nagle jeden zawisł, a drugi przybliżał się w moją stronę, [po czym] zawisł na jakieś 4 – 5 min., a następnie leciał na wprost Góry Ossona. Miał w środku dwa pomarańczowe punkty” – pisał świadek tego nieco enigmatycznego zdarzenia.

Góry Ossona traci na atrakcyjności. Erozja, dewastacja i trwające tam wykopy sprawiły, że przybywa tam mniej ludzi niż dawniej, choć w okolicy zintensyfikował się ruch samochodowy. Grzegorz twierdzi, że wielu świadków dziwnych zdarzeń milczy. Nie chce on jednak serwować gotowych teorii o tym, co je powoduje: – Może to nieznane zjawisko naturalne, a może coś znacznie bardziej tajemniczego – zastanawia się. Rzeczywiście, sporo osób dysponujących ciekawymi relacjami nie zawsze ma chęć, by się nimi dzielić. Czasami kierują nimi obawy przed ośmieszeniem się lub zwyczajny strach przed nieznanym.

– Wiem, że w okolicy mieszkają ludzie, którzy widzieli to samo, co ja – dodaj Grzegorz. – Niestety, ludzkiego myślenia się nie zmieni. Wiele relacji, które zebrałem świadczy jasno, że mamy do czynienia z manifestacjami bardzo rzadkich zjawisk. Nie wiadomo tylko, czy mają one charakter naturalny, czy są „czymś innym”. Wiele świadczy za drugim rozwiązaniem. Oczywiście zdarzają się też pomyłki.

Jedna z hipotez Grzegorza zakłada, że za dziwne świetlne zjawiska w okolicach wzniesienia odpowiada wciąż mało poznane zjawisko o nazwie „earthlights” (ziemskie światła), które powstaje na obszarach występowania napięć tektonicznych. Napór, jaki wywiera ogromna betonowo – stalowa konstrukcja Góry Ossona na podłoże może mieć tu kluczowe znaczenie. Nie tłumaczy to jednak powstawania anomalii w dalszym sąsiedztwie wzgórza. Ponadto niektóre relacje (w tym obserwacje z 2002 r.) zdają się wskazywać, że część tych obiektów zachowuje się w sposób „inteligentny”.

– Jest jeszcze dużo do zrobienia – dodaje Grzegorz, który zjawiskami paranormalnymi, nie tylko UFO, interesuje się całe życie. – Nauka nie dysponuje jeszcze zdolnością wyjaśnienia wszystkiego i unika niektórych tematów. Przez lata zebrałem wiele ciekawych relacji, nie tylko z Częstochowy, które wskazują, że zjawisko UFO, wbrew temu, co sądzą niektórzy, może nas jeszcze nieźle zaskoczyć…